# కర్త, కర్మ, క్రియ 

बालक: पाठं पठति   
* ఈ వాక్యంలో पठति క్రియాపదం.   
* **క్రియను చేసేవాడు కర్త.** దానిని చెప్పే పదమే కర్తృపదం. పై వాక్యంలో చదివేవాడు బాలకుడు. కాబట్టి బాలకుడు కర్త. बालक: కర్తృపదం అవుతుంది.  
* **క్రియాపదాన్ని ఉద్దేశించి దేనిని లేక ఎవ్వరిని అని ప్రశ్నిస్తే వచ్చే సమాధానమే కర్మ.** దానిని చెప్పే పదమే కర్మపదం. పై వాక్యంలో దేనిని చదువుతున్నాడు అని ప్రశ్నిస్తే, "పాఠమును" అని వస్తుంది. కాబట్టి పాఠము అనేది కర్మ. దానిని చెప్పే  "पाठं" అనేది కర్మపదము. 
गृहं गच्छति 
క్రియాపదానికి ఎక్కడికి అని ప్రశ్నిస్తే గృహానికి (కర్మ) అని సమాధానం వస్తుంది. ఇంకోవిధంగా, దేనిని గురించి వెళ్తున్నాడు అని ప్రశ్నిస్తే ఇంటిని గురించి అని సమాధానం వస్తుంది. కాబట్టి गच्छति సకర్మక క్రియాపదం అని గుర్తు పెట్టుకొవ్వాలి. 

* క్రియాపదాన్ని ఉద్దేశించి దేనిని, ఎవ్వరిని అని ప్రశ్నిస్తే, ఎప్పుడైతే ఒక కర్మ పదం సమాధానంగా ఉంటుందో, ఆ క్రియాపదాన్ని **సకర్మక క్రియాపదం (కర్మతో కూడిన క్రియాపదం)** అంటారు. పై ఉదాహరణలో पठति సకర్మక క్రియాపదం, ఎందుకంటే, దేనిని చదువుతున్నాడు అని ప్రశ్నిస్తే, ఒక కర్మ పదం(पाठं) సమాధానంగా లభిస్తుంది.  
यच्छति, खादति, पिबती, लिखति, वदति, पश्यति మొ|| సకర్మక క్రియాపదాలు 

* ఎప్పుడైతే క్రియాపదాన్ని ఆధారంగా చేసుకొని దేనిని లేక ఎవ్వరిని అని ప్రశ్నిస్తే **ఒక కర్మపదం సమాధానంగా ఉండదో, అటువంటి క్రియాపదాలను అకర్మక క్రియాపదాలు అని అంటారు.** ఉదా:
बालिका हसति। ఇక్కడ हसति అకర్మక క్రియాపదం 
तिष्ठति, भवति, अस्ति, अटति, हसति మొ|| అకర్మక క్రియాపదాలు 

# ప్రయోగాలు 

వాక్యాలను వాడే విధానాన్ని "ప్రయోగము" అంటారు. సంస్కృతంలో మూడురకాల ప్రయోగాలు ఉన్నాయి. 
1. కర్తరి ప్రయోగం 
2. కార్మిణి ప్రయోగం 
3. భావే ప్రయోగం 
## కర్తరి ప్రయోగం 
* కర్త ప్రధానంగా ఉండే ప్రయోగాన్ని "కర్తరిప్రయోగం" అంటారు 
* కర్తృ పదం ప్రథమా విభక్తిలో ఉంటే కర్మ పదము తప్పక ద్వితీయా విభక్తిలో ఉంటుంది 
* కర్తరి ప్రయోగంలో కర్తను అనుసరించి క్రియ మారుతుంది. ఉదా:
 1. बाल: पाठं पठति|
 2. बाला: पाठं पठन्ति|
 3. बाल: पाठान् पठति|

 పై ఉదాహరణలలో క్రియాపదం(पठति/पठन्ति) యొక్క వచనం కర్తృపదాన్ని(बाल:/बाला:) బట్టి మారిందే కానీ కర్మపదాన్ని(पाठं/पाठान्) బట్టి కాదు.     
* కర్తరి ప్రయోగంలో కర్మపదం తప్పనిసరిగా ఉండాలని నియమం లేదు. ఉదా: अग्रज: गच्छति| 


